BSM211 Veritabanı Yönetim Sistemleri - Celal ÇEKEN, İsmail ÖZTEL, Veysel Harun ŞAHİN

# İlişkisel Veritabanı Modeli

## Konular

* Veritabanı Tasarım Aşamaları
* Temel Kavramlar
* Tablo
* Anahtar
* Bütünlük Kuralları
* Birincil Anahtar Özellikleri
* Vekil Birincil Anahtar
* Varlık Bağıntı Modelinin İlişkisel Modele Dönüştürülmesi
* İndeks
* Veri Sözlüğü (Sistem Kataloğu)
* Kaynaklar

## Veritabanı Geliştirme Yaşam Döngüsü

![](Sekiller/02/YasamDongusu.png)

## Temel Kavramlar

* **Varlık (Entity):** Varolan ve benzerlerinden ayırt edilebilen herşey.
* **Varlık Kümesi (Entity set):** Aynı türden benzer varlıkların oluşturduğu kümeye denir. Varlık kümelerinin ayrık kümeler olması gerekmez. Bunlar iç içe, kesişen ya da ayrık kümeler olabilir. Örnek olarak, Öğrenciler, Kız öğrenciler, Yurt öğrencileri, Açılan Dersler, Doktorlar vb.  sayabiliriz.
* **Nitelik (Attribute):** Bir varlık kümesindeki nesnelerin özelliklerini göstermek ve varlıkları birbirinden ayırt etmek için kullanılır. Tablo (table) içerisindeki “sütunlara (column)” karşılık gelir. “Alan” ismi de verilir.
* **Değer Alanı (Domain):** Bir niteliğin alabileceği değerler uzayına ilgili niteliğin değer alanı denir.
* **İlişki (Relation):** Satır ve sütunlardan oluşan bir tablo.
  + İlişki = Tablo
* **Kayıt (Tuple):** Bir tablodaki kayıt veya satırlar.
  + Bir ilişki (tablo), satırlar ya da kayıtlar kümesi olarak düşünülebilir (tüm satırlar farklıdır).
* **Sütun Sayısı (Degree):** İlişkideki (tablodaki) sütun sayısı.
* **Satır Sayısı (Cardinality):** İlişkideki (tablodaki) satır (kayıt) sayısı.
* **Birincil Anahtar (Primary Key):** Tek tanımlayıcı.

![](Sekiller/04/TemelKavramlar.png)

* **İlişkisel Veritabanı (Relational Database):** İlişkiler (tablolar) kümesi. Satır ve sütunlardan meydana gelen tablolar topluluğu.
* **İlişkisel Şema (Relational Schema):** İlişkinin (tablonun) adını ve ek olarak her bir sütunun adını ve tipini belirtir.
  + Örneğin Ogrenciler isminde bir ilişkinin (tablonun) ilişkisel şeması aşağıda verilmiştir.
  + Ogrenciler(ogrenciNo: string, adi: string, soyadi: string, yas: integer, ortalama: real)
  
  ## Tablo
  ### Tablo Karakteristikleri
  
* Bir tablo (table), satır (row) ve sütunlardan (column) oluşan iki boyutlu bir yapı olarak algılanır.
* Her tablo satırı (kayıt/tuple), varlık kümesi (entity set) içerisindeki tek bir varlık (entity) oluşumunu temsil eder.
* Her tablo sütunu bir niteliği (attribute) temsil eder ve her bir sütun farklı bir isme sahiptir.
* Her satır-sütun kesişimi tek bir veri değerini temsil eder.
* Bir sütun içerisinde yer alan tüm değerler aynı veri tipine sahip olmalıdır.
* Her sütun, nitelik değer alanı (attribute domain) olarak bilinen kesin bir değerler aralığına sahiptir.
* Satır ve sütunların sırası Veritabanı Yönetim Sistemi (VTYS/DBMS) tarafından bakıldığında önemsizdir.
* Her tablo, her bir satırını eşsiz bir şekilde tanımlayan bir niteliğe veya nitelik birleşimine sahip olmak zorundadır. Buna birincil anahtar ismi verilir.

![](Sekiller/04/Tablo.png)

* Ogrenciler tablosu, 17 satır (kayıt) ve 15 sütundan (nitelik) oluşan bir iki boyutlu yapı olarak görülür.
* Ogrenciler tablosundaki her satır, varlık kümesindeki bir varlığı tanımlar (Varlık kümesi, Ogrenciler tablosu ile temsil edilir).
  + Örneğin 1. satır, Ayşe Demir ismindeki bir öğrenciyi tanımlar.
* Her sütun, bir niteliği temsil eder ve her sütunun ayrı bir ismi mevcuttur.
* Bir sütundaki tüm değerler, niteliğin karakteristikleri ile uyumludur.
  + Örneğin, dogumTarihi sütunu, tüm satırlar için doğum tarihi bilgilerini içerir.
* Veriler, biçimine ve fonksiyonuna göre sınıflandırılmalıdır. VTYS’lerin desteklediği temel veri tipleri:
  + Nümerik (Numeric): Üzerinde anlamlı aritmetik işlemler yapılabilen veri. Örneğin not ortalamasının saklandığı bir alan nümerik tiptedir.
  + Karakter (Character): Metin verisi, karakter dizisi. Aritmetik işlemler için tanımlanmamış olan karakter ve semboller. Örneğin adı, soyadı, telefon numarası vb. bilgilerin saklandığı alanlar.
  + Tarih (Date): Tarih verisi. Sezar tarihi (Julian date) formatında takvim tarihlerini ihtiva eden veridir. Örneğin doğum tarihi, bilgisinin saklandığı alan tarih tipindedir.
  + Mantıksal (Logical): Doğru ya da yanlış (evet veya hayır) değerleri.
* Bir sütun için izin verilen değerler aralığına, o sütunun değer alanı (domain) adı verilir.
  + Örneğin tablodaki öğrenci not bilgileri 0-4 aralığında sınırlandırılmış olduğundan ötürü, bu sütunun değer aralığı [0,4] olarak ifade edilir.
* ogrenciNo alanı birincil anahtardır.

## Anahtar
### Fonksiyonel Bağımlılık 

* **Anahtar:** kayıtların ayırt edilebilmesi (süper, aday, birincil, ikincil ve vekil anahtarlar) ve tablolar arasında ilişki kurulabilmesini (birincil, yabancı anahtarlar) sağlayan yapı.
* Anahtarlar belirlenirken **fonksiyonel bağımlılık** kavramının bilinmesi gerekir.
* Örnekte, ogenciNo alanı kullanılarak öğrenci adı belirlenebilir. Tersi doğru değildir.
* Bu durumda:
  + ogrenciNo alanı, ogrenciAdi alanını belirler.
  + ogrenciAdi alanı, ogrenciNo alanına **fonksiyonel bağımlıdır**.
  + ogrenciNo → ogrenciAdi şeklinde gösterilir.

### Anahtar Çeşitlei

* **Süper Anahtar:** Herbir satırı eşsiz olarak tanımlayabilen anahtara süper anahtar denir. Bir ya da birden çok alanı içerebilir.
  + ogrenciNo
  + ogrenciNo, adi
  + ogrenciNo, adi, soyadi , ...
* **Aday Anahtar:** Herbir satırı eşsiz olarak tanımlayabilen ve en az sayıda alana sahip olan süper anahtara aday anahtar denir.
  + “ogrenciNo, adi” ikilisi süper anahtardır. Sadece ogrenciNo alanı kayıtları eşsiz olarak tanımlayabildiğinden dolayı bu ikili aday anahtar değildir.
* **Birincil Anahtar (Primary Key, PK):** Herbir satırı eşsiz olarak tanımlayabilen ve aday anahtarlar içerisinden seçilen anahtar.
  + Birincil anahtar eşsiz değerlere sahip olmalıdır, NULL değerler alamaz.
  + ogrenciNo, kimlikNo, pasaportNo alanları aday anahtarlardır. Her biri birincil anahtar olarak seçilebilir (sadece biri seçilmelidir).
* **İkincil/Alternatif Anahtar:** Birincil anahtar olarak seçilmeyen diğer aday anahtarlara ikincil/alternatif anahtar denir.
* **Yabancı Anahtar (Foreign Key, FK):** Bağıntı kurulan tablo içerisinde yer alan ve bağıntı kuran tablodaki birincil anahtarın değerlerine benzeyen değerler içeren alan.
  + İki tablo arasında bağıntı kurulurken bağıntı kuran tablonun birincil anahtarı ile bağıntı kurulan tablonun yabancı anahtarı kullanılır. Dolayısıyla iki anahtar da aynı tipte olmalıdır.
* Aşağıda yabancı anahtar örneği görülmektedir.

![](Sekiller/04/YabanciAnahtar.png)
![](Sekiller/04/YabanciAnahtar2.png)

## Bütünlük Kuralları

* **Varlık Bütünlüğü (Entity Integrity):** Her tabloda birincil anahtar olmalı ve birincil anahtar alanı NULL olmamalı.
  + Her varlığın eşsiz bir tanımlayıcısı olması garanti edilir.
  + Her yabancı anahtar değerinin diğer tablonun birincil anahtarı değeriyle tutarlı olması garanti edilir.
  + Varlık bütünlüğü kullanılarak, örneğin; aynı öğrenci numarasına sahip çok sayıda öğrencinin ya da öğrenci numarası olmayan öğrencinin bulunamaması garanti edilir.
* **Referans Bütünlüğü (Referential Integrity):** Yabancı anahtar alanı ya NULL olabilir ya da bağıntı kuran tablodaki birincil anahtar alanı değerlerinden biri olabilir.
  + Referans bütünlüğü kullanılarak, örneğin; öğrencinin açılmayan bir dersi alması, derse kayıtlı bir öğrencinin okuldan kaydının silinmesi, olmayan bir ürünün sipariş edilmesi vs. önlenir.

![](Sekiller/04/ButunlukKurallari.png)

### Referans Bütünlüğü Uygulama Notu

* Referans bütünlüğünün sağlanması için yabancı anahtar alanının NULL olabileceği de söylenmişti.
* NULL değer sorgularda sorunlara neden olabileceğinden genellikle NULL değer yerine özel değerler tercih edilir.
* Örneğin; il bilgisi olarak NULL yerine “00: Bilinmiyor” verilebilir. Bu durumda İller tablosunda 00, Bilinmiyor değerlerine sahip bir satır bulunmalıdır. Kisiler tablosundaki il alanının varsayılan değeri de 00 yapılabilir. Böylece, kişinin il bilgisi girilmediği zaman varsayılan olarak bilinmiyor bilgisi atanmış olur.

* **NOT NULL (Boş Olamaz):** Alan içerisine değer yazılmasını zorlamak istiyorsak NOT NULL yapabiliriz. Örneğin, kişinin adının zorunlu olarak girilmesini bu şekilde sağlatabiliriz.
* **UNIQUE (Eşsiz):** Alan içerisine yazılan değerlerin her satır için eşsiz olmasını istiyorsak kullanılır. Örneğin, kişilerin TC Kimlik numaralarının aynı yazılamamasını bu şekilde garanti etmiş oluruz.

## Birincil Anahtar Özellikleri

* Kayıtları eşsiz olarak tanımlayabilmeli.
* UNIQUE ve NOT NULL bütünlük kurallarını sağlamalı.
* Anlamsal içeriğe (semantic meaning) sahip alanlar tercih edilmemeli.
  + Zamanla değişme ihtimali.
* Mümkün olduğunca tek bir alandan oluşmalı.
  + Çok alandan oluşursa bağıntıları kurmak ve sorguları yazmak zor olur.
* Sayısal alanlar daha çok tercih edilmeli.
  + İşlem hızı, otomatik artma (auto increment) desteğinden ötürü önemli.
* Güvenlik riski bulunan alanlar tercih edilmemeli.
  + Yazılımlarda yoğun olarak birincil anahtar değeri kullanılır.

![](Sekiller/04/VekilBirincilAnahtar.png)

## Varlık Bağıntı Modelinin İlişkisel Modele Dönüştürülmesi

* Her varlık için bir tablo (ilişki/relation) oluşturulur.

![](Sekiller/04/Iliski.png)

* **İlişkisel Şema**
  + Ogrenci(**ogrenciNo: String**, bolumNo: Integer, adi: String, soyadi: String)
   
### Bir-Bir Bağıntısı

* 1 öğretim üyesi 1 bölüm yönetebilir.
*	1 bölüm yalnızca 1 öğretim üyesi tarafından yönetilebilir.

![](Sekiller/04/BirBirBagintisi.png)

* Yalnızca 1 tarafının (en az 1 - en çok 1) varlığının (OgretimUyesi) birincil anahtarı (sicilNo) diğer varlığa yabancı anahtar alan (bolumBaskani) olarak eklenir.

* **İlişkisel Şema**

  + OgretimUyesi(**sicilNo: String**, TCKimlikNo: Char(11), bolumNo: Integer, ad: String, soyad: String)
  + Bolum(**bolumNo: Integer**, fakulteNo: Integer, bolumBaskani: String, bolumAdi: String)

### Bir-Çok Bağıntısı

*	1 derslik 1 binada bulunur.
*	1 binada çok derslik bulunur.

![](Sekiller/04/BirCokBagintisi.png)

* 1 tarafının varlığının (Bina) birincil anahtarı (binaNo) diğer varlığa yabancı anahtar alan (binaNo) olarak eklenir
* **İlişkisel Şema**
  + Derslik(**derslikNo: Integer**, binaNo: Integer, derslikAdi: String)
  + Bina(**binaNo: Integer**, binaAdi: String, adres: String)
 
 ### Bir-Çok Bağıntısı / Varolma Bağımlılığı

* 1 apartmanda çok sayıda daire bulunur. En az bir daire bulunmak zorundadır.
* 1 daire yalnızca bir apartmanda (en az 1 – en çok 1) bulunmak zorundadır.

![](Sekiller/04/VarOlmaBagimliligi.png)

* 1 tarafının varlığının (Apartman) birincil anahtarı (apartmanNo) diğer varlığa hem yabancı anahtar hem de birincil anahtarın parçası (apartmanNo) olarak eklenir.
* **İlişkisel Şema**
  + Apartman(**apartmanNo: Integer**, apartmanAdi: String, adres: String)
  + Daire(**daireNo: Integer**, **apartmanNo: Integer**, daireAdi: String)

### Çok-Çok Bağıntısı

* 1 öğrenci çok sayıda derse kayıt yaptırabilir.
*	1 ders çok sayıda öğrenci tarafından alınabilir.

![](Sekiller/04/CokCokBagintisi.png)

* **İlişkisel Şema**
  + Ogrenci(**ogrenciNo: String**, bolumNo: Integer, danisman: String, ad: String, soyad: String)
  + Kayit(**aDersKodu: String**, **ogrenciNo: String**, kayitTarihi: Date, not: Float)
  + AcilanDers(**aDersKodu: String**, dersKodu: String, ogretimUyesi: String, derslikNo: Integer, sube: Char(1))

### Tekli Bağıntı

* 1 personele 1 personel liderlik yapar.
* 1 personel çok  sayıda personele liderlik yapar.

![](Sekiller/04/TekliBaginti.png)

* **İlişkisel Şema**
  + Personel(**sicilNo: String**, ad: String, soyad: String, takimLideri: String)
  
## İndeks

* **İndeks:** Arama, listeleme işlemlerini hızlandırmak için kullanılan nesne.
* Aranan bilginin konumunun, anahtar değerinden yararlanılarak bulunabilmesini sağlar.
* Bir indeks, diğer indeksleri etkilemeksizin yok edilebilir ya da oluşturulabilir.
* Genelde aramaların sık yapıldığı özellikler indeks yapılır.
* İndeks alanlarla yapılan aramalar çok hızlı olurken kayıt ekleme ve silme (INSERT, DELETE) işlemleri nispeten yavaş olur.
* İndeks alanlar sıralı olarak listelenir.
* Birincil anahtar (primary key) alanlar otomatik olarak eşsiz indeks (unique index) olurlar.
* Bir tabloda çok sayıda indeks tanımlanabilir. Her indeks yalnızca bir tabloya ait olabilir.
* Birden fazla alan beraber indeks olarak tanımlanabilir.

![](Sekiller/04/Indeks.png)

## Veri Sözlüğü (Sistem Kataloğu)

* **Veri Sözlüğü (Sistem Kataloğu):** Üst verilerin (metadata) saklandığı veritabanıdır.
* Veritabanı Yönetim Sistemi tarafından yönetilir.
* Oluşturulan tüm veritabanlarına ait üst veriler (tablolar, tablo alanları, alan tipleri, değer aralıkları, anahtarlar, indeksler, bağıntılar, kısıtlar vb.) burada saklanır.
* Kullanıcı tarafından sorgulanabilir.

## Kaynaklar

* Carlos Coronel, Steven Morris, and Peter Rob, Database Systems: Design, Implementation, and Management, Cengage Learning.








